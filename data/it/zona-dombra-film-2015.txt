Zona d'ombra (Concussion), edito in home video col titolo Zona d'ombra - Game Brain, è un film del 2015 scritto e diretto da Peter Landesman, con protagonista Will Smith.
La pellicola, basandosi sull'articolo Game Brain del 2009 scritto da Jeanne Marie Laskas per la rivista GQ, racconta la vera storia del dottor Bennet Omalu, neuropatologo nigeriano che scoprì la CTE (encefalopatia cronica traumatica), malattia degenerativa che colpisce il cervello dopo i ripetuti colpi subiti alla testa; il dottor Omalu inizia così una battaglia contro la NFL, accusando la poca importanza data alla salute dei giocatori e il poco interesse per le precauzioni da prendere.


== Trama ==
Bennet Omalu è un neuropatologo nigeriano emigrato a Pittsburgh. L'uomo non è ancora del tutto al passo con l'America, inoltre fa molto ridere i suoi colleghi per la sua bizzarra abitudine di parlare con le vittime e per il modo di affrontare il suo lavoro.
Un giorno di settembre del 2002 il Dr. Bennet si trova a dovere effettuare l'autopsia del corpo di Mike Webster, celebre stella del football americano, che arrivato a cinquant'anni ha iniziato a lamentare forti emicranie e ha mostrato segni di squilibrio mentale. Abbandonata la famiglia, è morto in miseria nel suo pick-up. Nell'effettuare gli esami il Dr. Bennet capisce che l'uomo non era semplicemente diventato pazzo, come tutto il mondo credeva, quindi ordina diversi esami costosi che paga di tasca sua.
Una sera, dopo avere analizzato i vari esami, si rende conto delle reali condizioni del cervello dell'uomo e capisce che era stato colpito da una malattia neurodegenerativa, causata dai ripetuti colpi subiti alla testa durante tutti gli anni di carriera nel football. Espone i risultati e le sue deduzioni ad altri medici e insieme ad essi pubblica un articolo su un giornale dedicato alla medicina, iniziando così una lunga e difficile lotta contro la NFL. Nel frattempo Omalu ospita a casa, su proposta del parroco, una ragazza kenyota, come lui venuta in America per cercare una vita migliore, senzatetto, della quale si innamora presto e con la quale intraprende una relazione.
Molte altre stelle del football americano iniziano a mostrare segni di squilibrio e, a uno a uno, iniziano a suicidarsi. Il Dr. Bennet continua la sua lotta contro la NFL, cercando di convincerli della gravità della situazione, ma ovviamente non è così facile. Continua a ricevere telefonate, minacce, insulti. "Costretto" dalla Lega, e dopo avere perso il figlio che sua moglie portava in grembo, decide di lasciar perdere. Si trasferisce in California, cambiando residenza e luogo di lavoro.
Lì riesce ad avere finalmente una famiglia, ma un giorno, dopo una chiamata da un suo amico e collega, viene a conoscenza del fatto che uno dei componenti di maggior spicco della NFL, ed ex giocatore di football, colpito da questa malattia degenerativa (CTE), si è ucciso, donando (come scritto da lui nella lettera prima di morire) il cervello alla scienza, con lo scopo di effettuare ulteriori studi sulla patologia e trovare una soluzione.
Finalmente il mondo ascolta il Dr. Bennet, che in una conferenza spiega tutta la situazione. Anche quelli della NFL oramai sono convinti dei reali rischi che ogni giocatore di football corre e successivamente al Dr. Bennet viene offerto, dalla Casa Bianca, di diventare patologo forense dell'America. Il film si conclude con Omalu che rifiuta l'offerta della Casa Bianca e, tornando a casa, si ferma a guardare l'allenamento di football di alcuni ragazzi. La scena si conclude con due ragazzi che si scontrano di testa, dando origine a un impatto molto violento.


== Produzione ==
Le riprese del film sono iniziate il 27 ottobre 2014 a Pittsburgh e sono continuate nella stessa città fino a metà gennaio 2015.


== Promozione ==
Il primo trailer del film viene diffuso il 31 agosto 2015, mentre il primo trailer italiano viene diffuso il 18 novembre seguente.


== Distribuzione ==
La pellicola è stata distribuita nelle sale cinematografiche statunitensi a partire dal Natale 2015 ed in quelle italiane dal 21 aprile 2016.


=== Divieti ===
Il film, negli Stati Uniti, è stato vietato ai minori di 13 anni non accompagnati per la presenza di materiale e linguaggio non adatto, tematiche ed immagini disturbanti.


== Riconoscimenti ==
2016 - Golden GlobeCandidatura per il miglior attore in un film drammatico a Will Smith

2016 - Satellite AwardsCandidatura per il miglior attore a Will Smith

2015 - Hollywood Film AwardsMiglior attore a Will Smith

2015 - NAACP Image AwardCandidatura per il miglior film
Candidatura per il miglior attore a Will Smith
Candidatura per la miglior attrice non protagonista a Gugu Mbatha-Raw

2015 - African-American Film Critics AssociationMiglior attore a Will Smith

2016 - MTV Movie AwardsCandidatura per il miglior film basato su una storia vera
Candidatura per la miglior performance maschile a Will Smith


== Note ==


== Collegamenti esterni ==
Sito ufficiale, zonadombra-ilfilm.it.

(EN) Zona d'ombra, in Internet Movie Database, IMDb.com.
(EN) Zona d'ombra, su AllMovie, All Media Network.
(EN) Zona d'ombra, in Rotten Tomatoes, Flixster Inc.
(EN) Zona d'ombra, su Metacritic, CBS Interactive Inc.
(EN) Zona d'ombra, su Box Office Mojo.
Zona d'ombra, in MYmovies.it, Mo-Net Srl.
Zona d'ombra, su Movieplayer.it.