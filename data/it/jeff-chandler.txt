Jeff Chandler, nome d'arte di Ira Grossel (Brooklyn, 15 dicembre 1918 – Los Angeles, 17 giugno 1961), è stato un attore statunitense.


== Biografia ==
Nato da famiglia di origine ebraica, sua amica di infanzia e vicina di casa a Brooklyn fu Susan Hayward, anche lei futura star di Hollywood. Dopo il liceo, il giovane Ira Grossel seguì un corso di arte drammatica e iniziò a lavorare come attore in compagnie teatrali.
Dopo aver prestato servizio militare durante la seconda guerra mondiale come ufficiale, recitò anche alla radio e la sua voce calda e virile divenne presto molto popolare grazie al radioromanzo della CBS "Our Miss Brooks" (1948-1957). All'apice della fama come attore, incise dischi di successo per la Liberty Records. Compositore e violinista, ebbe anche una sua casa editrice che pubblicava spartiti e canzoni, la Chandler Music.
Nel 1947 fu messo sotto contratto dalla Universal Pictures. Viso dai tratti somatici marcati, capelli precocemente brizzolati (fu chiamato "Big Grey"), alta statura (1,93 m), nella sua non lunga carriera (in tutto 48 film) interpretò per lo più personaggi d'azione dal carattere deciso: sceriffi, soldati, uomini della Frontiera e spesso indiani. Nel 1950 ricevette una nomination all'Oscar al miglior attore non protagonista per il ruolo del fiero capo Apache Cochise nel film L'amante indiana, a fianco di James Stewart e Debra Paget, uno dei primi western a rileggere la figura degli indiani d'America e a sottolinearne il significato storico e la nobiltà di popolo. Chandler fu il primo attore a ricevere una nomination all'Oscar per il ruolo di un indiano, e interpretò nuovamente il ruolo di Cochise in due sequel: Kociss, l'eroe indiano (1952) e Taza, il figlio di Kociss (1954).
Chandler fu un divo di primo piano per tutti gli anni cinquanta, distinguendosi anche in melodrammi, come Delitto sulla spiaggia (1955), con Joan Crawford, Un solo grande amore (1957), per il quale ricevette un compenso di 200 000 dollari!, Vento di passioni (1958), di Richard Wilson, con Eduardo De Filippo e Esther Williams (con la quale Chandler ebbe una relazione), Uno sconosciuto nella mia vita (1959) e Ritorno a Peyton Place (1961). Fu bravissimo anche in pellicole di genere bellico e western, come Il maggiore Brady (1954), La tragedia del Rio Grande (1958), Lampi nel sole (1959), Dieci secondi col diavolo (1959), di Robert Aldrich, con Martine Carol, e L'urlo della battaglia (1961), di Samuel Fuller, un film di guerra crudele e realistico, arrivato sugli schermi l'anno successivo alla morte di Chandler: fu il suo ultimo lavoro e la sua migliore interpretazione.
Sex-symbol (in occasione dell'uscita del film Un solo grande amore si lamentò, con ironia, in un'intervista alla columnist Sheila Graham di non riuscire più a girare un film senza doversi mostrare a torso nudo), democratico convinto (sostenne l'elezione di John Fitzgerald Kennedy nel 1960), fu molto amico di colleghi come Sammy Davis Jr. e Tony Curtis, e recitò con le maggiori dive di Hollywood, tra cui Maureen O'Hara, Märta Torén, Rhonda Fleming, Jane Russell e June Allyson.
Si sposò una sola volta, nel 1946, con Marjorie Hoshelle, da cui ebbe due figlie, Jamie (1947-2003) e Dana (1948-2002).
Il destino di Chandler ebbe un tragico epilogo nel maggio 1961, dopo un infortunio alla schiena riportato nel corso delle riprese de L'urlo della battaglia. Fu sottoposto a un intervento chirurgico all'ernia del disco, durante il quale sopravvennero gravi complicazioni, con l'irreparabile danneggiamento a un'arteria, per cui i medici dovettero sottoporre l'attore a ripetute trasfusioni di sangue e a un secondo disperato intervento. Morì il 17 giugno 1961, all'età di soli 42 anni. La tragica vicenda di Chandler fu considerata un caso di malasanità divenuto tristemente famoso negli Stati Uniti, che si concluse con il risarcimento danni in favore delle figlie dell'attore.


== Filmografia ==
Luna senza miele (Thrill of a Romance), regia di Richard Thorpe (1945)
A sangue freddo (Johnny O'Clock), regia di Robert Rossen (1947)
The Invisible Wall'', regia di Eugene Forde (1947)
Roses Are Red, regia di James Tinling (1947)
Il signor Belvedere va in collegio (Mr. Belvedere Goes to College), regia di Elliott Nugent (1949)
Spada nel deserto (Sword in the Desert), regia di George Sherman (1949)
La tratta degli innocenti (Abandoned), regia di Joseph M. Newman (1949)
Gianni e Pinotto alla legione straniera (Abbott and Costello in the Foreign Legion), regia di Charles Lamont (1950)
L'aquila del deserto (The Desert Hawk), regia di Frederick DeCordova (1950) narratore non accreditato
Due bandiere all'ovest (Two Flags West), regia di Robert Wise (1950)
Il deportato (Deported), regia di Robert Siodmak (1950)
L'amante indiana (Broken Arrow), regia di Delmer Daves (1950)
I filibustieri delle Antille (Double Crossbones), regia di Charles Barton (1950)
Hong Kong (Smuggler's Island) regia di Edward Ludwig (1951)
L'uomo di ferro (Iron Man), regia di Joseph Pevney (1951)
L'uccello del paradiso (Bird of Paradise), regia di Delmer Daves (1951)
Il pirata yankee (Yankee Buccaneer), regia di Frederick De Cordova (1952)
Perdonami se mi ami (Because of You), regia di Joseph Pevney (1952)
Jeff, lo sceicco ribelle (Flame of Araby), regia di Charles Lamont (1952)
Kociss, l'eroe indiano (The Battle at Apache Pass), regia di George Sherman (1952)
Autocolonna rossa (Red Ball Express), regia di Budd Boetticher (1952)
Il figlio di Alì Babà (Son of Ali Baba), regia di Kurt Neumann (1952)
Bill West, fratello degli indiani (The Great Sioux Uprising), regia di Lloyd Bacon (1953)
Ad est di Sumatra (East of Sumatra), regia di Budd Boetticher (1953)
Girls in the Night, regia di Jack Arnold (1953)
Yankee Pascià (Yankee Pasha), regia di Joseph Pevney (1954)
Il figlio di Kociss (Taza, Son of Cochise), regia di Douglas Sirk (1954)
Il re dei barbari (Sign of the Pagan), regia di Douglas Sirk (1954)
Il maggiore Brady (War Arrow), regia di George Sherman (1954)
Delitto sulla spiaggia (Female on the Beach), regia di Joseph Pevney (1955)
Orgoglio di razza (Foxfire), regia di Joseph Pevney (1955)
The Nat 'King' Cole Musical Story (cortometraggio), regia di Will Cowan (1955)
Scialuppe a mare (Away All Boats), regia di Joseph Pevney (1956)
Il tigrotto (The Toy Tiger), regia di Jerry Hopper (1956)
I pionieri dell'Alaska (The Spoilers), regia di Jesse Hibbs (1956)
I pilastri del cielo (Pillars of the Sky), regia di George Marshall (1956)
Drango, regia di Hall Bartlett (1957)
La tragedia del Rio Grande (Man in the Shadow), regia di Jack Arnold (1957)
Il vestito strappato (The Tattered Dress), regia di Jack Arnold (1957)
Un solo grande amore (Jeanne Eagels), regia di George Sidney (1958)
La signora prende il volo (The Lady Takes a Flyer), regia di Jack Arnold (1958)
Vento di passioni (Raw Wind in Eden), regia di Richard Wilson (1958)
Uno sconosciuto nella mia vita (A Stranger in my Arms), regia di Helmut Käutner (1959)
Lampi nel sole (Thunder in the Sun), regia di Russell Rouse (1959)
Dieci secondi col diavolo (Ten Seconds to Hell), regia di Robert Aldrich (1959)
I ribelli del Kansas (The Jayhawkers), regia di Melvin Frank (1959)
La storia di David (A Story of David), regia di Bob McNaught (1960)
I quattro disperati (The Plunderers), regia di Joseph Pevney (1960)
Ritorno a Peyton Place (Return to Peyton Place), regia di José Ferrer (1961)
L'urlo della battaglia (Merrill's Marauders), regia di Samuel Fuller (1962)


== Doppiatori italiani ==
Nelle versioni in italiano dei suoi film, Jeff Chandler è stato doppiato prevalentemente da Emilio Cigoli che gli ha prestato la voce nei film Due bandiere all'ovest, L'amante indiana, L'uomo di ferro, Kociss, l'eroe indiano, L'uccello del paradiso, Yankee Pascià, Il re dei barbari, Il maggiore Brady, Delitto sulla spiaggia, Scialuppe a mare, Il vestito strappato, Un solo grande amore, La signora prende il volo, Vento di passioni, Uno sconosciuto nella mia vita, Lampi nel sole, Ritorno a Peyton Place, Spada nel deserto, Ad est di Sumatra, L'autocolonna rossa, Bill West fratello degli indiani, Il deportato, Il figlio di Kociss, Jonh Kong, Jeff lo sceicco ribelle, Orgoglio di razza, I pilastri del cielo, I pionieri dell'Alaska, Il pirata yankee, I ribelli del Kansas, Il tigrotto, La tragedia del Rio Grande, Perdonami se mi ami.
Cambia voce nei film di produzione United Artists: in Drango e Dieci secondi col diavolo risulta infatti doppiato da Gualtiero De Angelis.


== Bibliografia ==
(EN) Ray Stuart Immortals of the Screen, Bonanza Books, New York 1965


== Altri progetti ==

 Wikimedia Commons contiene immagini o altri file su Jeff Chandler


== Collegamenti esterni ==
(EN) Jeff Chandler, in Internet Movie Database, IMDb.com.
Jeff Chandler su Find A Grave, findagrave.com. URL consultato il 17-06-2010.
Jeff Chandler, in CineDataBase, Rivista del cinematografo.