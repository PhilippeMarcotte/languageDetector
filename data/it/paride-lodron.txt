Paride Lodron (Castelnuovo di Noarna, 13 febbraio 1586 – Salisburgo, 15 dicembre 1653) fu arciprete di Villa Lagarina ed Arcivescovo di Salisburgo.


== Biografia ==
Paride Lodron nacque a Castelnuovo di Noarna in seno alla celebre famiglia dei Lodron lagarini di Castelnuovo, originaria delle Giudicarie Principato vescovile di Trento, primogenito di Nicolò Lodron e di Dorothea von Welspberg.
Paride iniziò i propri studi a undici anni quando si recò a Trento per studiare teologia ed intraprendere così la carriera ecclesiastica, passando poi all'Università di Bologna. Successivamente passò all'Università di Ingolstadt, gestita dai gesuiti, ove terminò la propria istruzione nel 1604. Nel 1606 il cugino Antonio Lodron canonico a Salisburgo, ultimo esponente dei Lodron detti di Castellano, rinunciò a suo favore alla rendita della Pieve di Villa Lagarina. Nel 1615 alla morte di Antonio il Castello di Castellano passò di proprietà di Nicolò padre di Paride che lasciò il Castello di Noarna ai cugini Carlo ed Alfonso Lodron. Nel 1621, alla morte del padre Nicolò, Paride ed il fratello Cristoforo diventarono Signori del Feudo di Castellano. Nel 1647 morì Alfonso Lodron di Castelnuovo ed i fratelli Paride e Cristoforo tornarono in possesso di Castelnuovo. Dal 1647 il feudo di Castelnuovo ed il feudo di Castellano furono uniti in un'unica proprietà e la loro sede giudiziaria diventò il Palazzo Lodron di Nogaredo.

Nel marzo del 1614 Paride venne ordinato sacerdote e venne nominato da Markus Sittikus von Hohenems, arcivescovo di Salisburgo, prevosto e presidente del consiglio dei canonici della cattedrale. Alla morte dell'arcivescovo, il 13 novembre 1619, venne eletto alla cattedra arcivescovile di Salisburgo.
Durante la propria reggenza a Salisburgo, Paride Lodron incaricò il capomastro italiano Santino Solari di costruire delle fortificazioni attorno alla città ed alle campagne circostanti Salisburgo. La città venne quindi dotata di una cinta di cinque ordini di mura a bastioni. Fece ricostruire con le nuove tecnologie anche la fortezza cittadina di Hohensalzburg.
Il 1º settembre 1623 fondò l'attuale Università di Salisburgo che oggi è a lui intitolata. Il 17 dicembre 1625 questa università ottenne la conferma da parte di papa Urbano VIII.
Nonostante i problemi militari e politici del suo tempo, Paride Lodron si occupò attivamente anche della ristrutturazione del Duomo di Salisburgo. La consacrazione definitiva della cattedrale avvenne il 25 settembre 1628, alla quale seguirono otto giorni di festività in città.
Paride Lodron morì a 67 anni di idropisia ed in suo onore la città di Salisburgo gli dedicò una via. La sua salma venne sepolta nella cattedrale salisburghese.


== Bibliografia ==
Reinhard Rudolf Heinisch, Paris Graf Lodron: Reichsfürst und Erzbischof von Salzburg, Amalthea, Wien u.a. 1991, ISBN 3-85002-312-5.
Anthony Blunt (a cura di), Baroque and Rococo Architecture and Decoration, Grafton Books, 1978
Q. Perini, La Famiglia Lodron di Castelnuovo e Castellano, in: Atti della I. R. Academia di scienze lettere ed ani degli agiati di Rovereto (XV, Famiglie nobili Trentine), Rovereto 1909


== Voci correlate ==
Lodron
Lodron detti di Castellano e Castelnuovo
Feudo di Castellano e Castelnuovo - Castello di Castellano


== Altri progetti ==

 Wikimedia Commons contiene immagini o altri file su Paride Lodron