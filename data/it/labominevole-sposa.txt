L'abominevole sposa (The Abominable Bride) è un episodio speciale della serie televisiva britannica Sherlock. L'episodio, che è ambientato per la prima volta nella serie nella Londra vittoriana, è stato mandato in onda nel Regno Unito su BBC One e BBC One HD il 1º gennaio 2016. Il titolo è basato sulla frase "Ricoletti, lo sciancato, e la sua abominevole moglie" dal racconto Il cerimoniale dei Musgrave, in riferimento ad un caso già risolto e menzionato da Sherlock Holmes.
L'episodio è stato distribuito anche in alcuni cinema in tutto il mondo, dove ha incassato in totale $38.400.603.


== Trama ==
L'episodio inizia con un flashback riassuntivo di tutti gli episodi. Si arriva poi a fine ‘800, periodo della seconda guerra anglo-afghana, dove il dottor John Watson racconta del suo servizio in Afghanistan, dal quale si è ritirato a causa di una grave ferita. Dopo il congedo, il medico dall'esercito va a Londra, dove è accolto da Stamford, suo compagno di studi alla Barts, che gli fa incontrare Sherlock Holmes, intento a battere cadaveri con un bastone per stabilire il principio di lividi dopo la morte, il quale invita Watson a condividere il suo nuovo appartamento a Baker Street; Watson accetta. Si arriva poi a natale del 1895, dove Watson e Holmes stanno girando su una carrozza a Londra, e il giornale The Strand sta promuovendo una nuova storia di Watson, "L'avventura del carbonchio azzurro". Arrivati a Baker Street vengono visitati dall'ispettore Lestrade, che si presenta a Holmes e Watson con un caso sconcertante: Emelia Ricoletti, una sposa tisica impazzita, aveva sparato dal balcone ai passanti, per poi suicidarsi sparandosi in bocca. Più tardi il signor Ricoletti, mentre usciva da una fumeria d'oppio, era stato affrontato da Emelia, ancora vestita da sposa, che gli aveva sparato prima di scomparire nella nebbia. Incuriosito dalla sopravvivenza apparente di Emelia, Holmes accetta il caso. All'obitorio, uno scontroso dottor Hooper informa Holmes che la donna che si è uccisa, la donna che ha ucciso il signor Ricoletti e il corpo a portata di mano sono stati tutti identificati come Emelia Ricoletti. Ostacolato, Holmes perde interesse al caso. Quando però la sposa torna apparentemente per uccidere altri uomini, deduce che questi sono crimini eseguiti con lo stesso copione.
Mesi dopo, Mycroft Holmes affida un caso al fratello: il marito di Lady Carmichael, Sir Eustace Carmichael, ha ricevuto un avvertimento minaccioso, sotto forma di semi d'arancio, inviato a lui in una busta. Sir Eustace si dimostra poco collaborativo, descrivendo sua moglie come "isterica". Quella notte, Holmes e Watson sorvegliano casa Carmichael, riuscendo a intravedere la sposa fantasma, che però scompare proprio davanti ai loro occhi. Si sente poi il rumore di vetri infranti e l'urlo di Sir Eustace, seguito da quello di Lady Carmichael. Holmes trova Sir Eustace pugnalato a morte, apparentemente da Emelia, che spaventa Watson alle spalle e poi scappa attraverso la finestra rotta che il medico doveva sorvegliare. Poco dopo vengono raggiunti da Lestrade, che fa notare a Sherlock un biglietto attaccato al pugnale, non notato da Holmes solo perché non c'era quando ha trovato il corpo, dove si legge " Vi sono mancata?", una frase usata dal moderno Moriarty. Dopo aver insistito sul fatto che la soluzione del caso è così semplice che anche Lestrade potrebbe risolverlo, Holmes si mette a meditare per diversi giorni, dove Moriarty appare e lo schernisce sul fatto che Emelia è ancora in vita nonostante si sia sparata alla testa, alludendo alla somiglianza con il suicidio di Moriarty del 21° secolo.
Si torna al presente, dove Mycroft, John e Mary salgono a bordo del jet che trasporta Sherlock, trovandolo in un evidente stato di delirio sul caso irrisolto della Ricoletti. Il detective confessa a Mycroft, John e Mary di aver usato la droga per entrare in una simulazione del suo palazzo mentale, nel tentativo di risolvere il caso Ricoletti così da spiegare come Moriarty possa essere tornato. Ignorando gli avvertimenti di Mycroft e John, rientra ancora una volta nel suo palazzo mentale.
Holmes è poi risvegliato da Watson nel passato, apparentemente in delirio per la soluzione di cocaina diluita che aveva assunto. Holmes riceve un telegramma da Mary Watson che dice di aver trovato co-cospiratori di Emelia in una chiesa sconsacrata. Scoprono e interrompono un gruppo segreto, un Movimento per i diritti delle donne, di cui fanno parte il dottor Hooper (che si credeva fosse un maschio) e Janine Donlevy. Holmes spiega che hanno usato una finta Emelia per simulare il suo suicidio, che con la complicità del gruppo ha fatto portare in obitorio un altro cadavere e la sera ha ucciso il marito, creando la personalità della sposa vendicatrice. In seguito si è fatta uccidere, e il cadavere "doppio" è stato sostituito dal suo cadavere vero e proprio, quello che Holmes, Watson e Lestrade hanno visto all'obitorio. Da allora, le donne hanno usato la personalità della sposa per uccidere i mariti che le maltrattavano. Da ciò Sherlock ipotizza che Lady Carmichael, essendo un membro della società, abbia in realtà ucciso il marito. Con la sua accusa gli si avvicina la sposa, che pensava fosse Lady Carmichael, ma si scopre essere Moriarty. Sherlock si risveglia nel presente, dove insiste nel disseppellire Emelia per dimostrare che il cadavere "doppio" è sepolto sotto la bara. Nel farlo, sente il cadavere di Emelia ripetutamente sussurrare "Non mi dimenticare". Il cadavere si muove per attaccarlo, ma poi Holmes si risveglia nel passato su una sporgenza vicino alle cascate di Reichenbach. Moriarty appare e dice a Holmes che è ancora bloccato nel suo palazzo mentale, e Holmes si rende conto che stava ancora sognando mentre disseppelliva il cadavere. Gli uomini combattono e Moriarty prende il sopravvento, ma appare Watson che tiene Moriarty sotto tiro e poi lo spinge giù dal precipizio. Chiede poi a Holmes come può svegliarsi nel presente, e Holmes decide di buttarsi, fiducioso che sopravvivrà.
Sherlock si sveglia nel presente sull'aereo. Mycroft chiede a John di prendersi cura di Sherlock, sperando che non userà di nuovo la droga; quando il dottore lascia il velivolo, Mycroft apre il suo taccuino, rivelando la parola "Barbarossa". Sherlock conclude che Moriarty è davvero morto, ma che aveva progettato eventi da scatenare anche dopo la sua morte. Tornando al passato, Holmes descrive un aereo e un telefono cellulare a uno scettico Watson, che osserva dalla finestra una contemporanea Baker Street.


== Riprese ==

Le riprese dell'episodio sono avvenute nella Tyntesfield House, vicino a Bristol. Alcune scene sono state girate nelle cantine di Colston Hall, nell'Arnos Vale Cemetery di Bristol e a Bath. Tyntesfield è stata usata principalmente come la dimora di Sir Eustace Carmichael, ma anche come la casa di Londra di John Watson.


== Trasmissione ed accoglienza ==
L'episodio è stato trasmesso nel Regno Unito alle ore 21 del 1º gennaio 2016 su BBC One e simultaneamente in 100 cinema in tutto il paese, avendo un buon successo, essendo stato visto da più di 8 milioni di spettatori il primo dell'anno. Dopo sette giorni, l'episodio era stato visto da 12 milioni di persone, diventando così il programma televisivo più visto della settimana nel Regno Unito.
Come in molti altri stati, come la Danimarca, l'Australia, la Finlandia e gli Stati Uniti, una versione estesa dell'episodio è stata distribuita in modo limitato nei cinema italiani da Nexo Digital il 12 ed il 13 gennaio 2016. L'episodio è anche distribuito in Giappone il 19 febbraio 2016, dove ha guadagnato $578.109 nel week-end d'apertura.
Nei cinema l'episodio ha avuto un buon successo, soprattutto in Corea del Sud e in Cina, dove ha guadagnato 5 milioni di dollari soltanto il primo giorno di distribuzione, il 4 gennaio. Ha raccolto più o meno la stessa cifra in Corea. Sul successo dell'episodio l'amministratrice di BBC Worldwide Sally de St. Croix ha dichiarato: "Dopo il buon ascolto su BBC One, l'episodio ha ora avuto un successo multimilionario al botteghino cinese e coreano - un risultato notevole per una serie televisiva britannica".
In Italia, nei due giorni di programmazione nei cinema, l'episodio ha incassato € 704.484 e accumulato 67.776 presenze, secondo soltanto al film Quo Vado?. Grazie al suo successo, l'episodio è stato riproposto nei cinema italiani in un evento speciale il 10 febbraio, che gli ha fatto fruttare altri 38.568 € di incasso e 4.121 altre presenze. In televisione è stato trasmesso in prima visione assoluta su Paramount Channel in prima serata giovedì 29 settembre 2016.


== Curiosità ==
Tutte le scene ambientate nel passato sono, a detta dello stesso Sherlock, svolte all'interno dell'anno 1895, appena dopo la pubblicazione delle memorie di Sherlock Holmes. Questa scelta, però genera parecchi problemi con le varie pubblicazioni di Doyle. Sherlock è infatti morto con Moriarty, ma non ancora tornato sulla scena, cosa che succederà nel libro "Il ritorno di Sherlock Holmes", che verrà pubblicato solo nel 1905, inoltre all'interno della puntata Sherlock fa riferimento al mastino di Baskerville, opera pubblicata nel 1902. I cinque semi d'arancio utilizzati per intimorire Sir Eustace Carmichael sarebbero già stati affrontati, da Holmes, nella raccolta Le avventure di Sherlock Holmes, del 1892, mentre il titolo è tratto da una frase che Watson pronuncia ne Le memorie di Sherlock Holmes come un caso già affrontato in passato, prima del 1895. L'opera che lo strillone, poi, pubblicizza all'inizio della puntata è "l'avventura del carbonchio azzurro", anch'essa appartenente a "Le avventure di Sherlock Holmes", e pertanto pubblicata 3 anni prima dello svolgimento dei fatti.


== Note ==


== Collegamenti esterni ==
(EN) L'abominevole sposa, in Internet Movie Database, IMDb.com.