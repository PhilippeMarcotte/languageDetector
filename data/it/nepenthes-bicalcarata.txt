Nepenthes bicalcarata Hook.f. 1873 è una pianta carnivora tropicale, appartenente alla famiglia Nepenthaceae ed endemica del Borneo nordoccidentale.


== Morfologia ==

Le N. bicalcarata sono le specie più grandi del genere Nepenthes, raggiungendo l'altezza di circa 20 metri. Lo stelo, cilindrico, è più sottile di quello delle altre nepenthes e può raggiungere un diametro di circa 3,5 cm. Gli internodi possono essere lunghi fino a 40 cm.
Le piante mature sono glabre, sebbene dei peli caduchi siano presenti sulle parti giovani e sulle infiorescenze.
Poiché N. bicalcarata non varia molto all'interno del suo areale, non sono stati descritti taxa infraspecifici.


=== Foglie ===
Le foglie sono peziolate e coriacee.
La lamina è di forma obovata-lanceolata e raggiunge grandi dimensioni, potendo crescere fino a 80 cm in lunghezza e 12 in larghezza. Presenta delle venature longitudinali indistinte e diverse venature pennate.
I viticci sono lunghi fino a 60 cm e larghi fino ad 8 mm..


=== Ascidi ===
Nonostante le grandi dimensioni della pianta, i suoi ascidi non sono grandi come quelli di Nepenthes rajah. Tuttavia essi possono avere un volume di più di un litro e crescere fino a 25 cm di altezza e 16 di larghezza.
L'opercolo è reniforme e non ha appendici. Alla sua base si trova uno sperone non ramificato lungo meno di 15 mm. Nella sua parte inferiore sono presenti due spine affilate, che hanno reso famosa questa pianta e che sono lunghe fino a 3 cm.
Sulla parte frontale degli ascidi inferiori si trovano delle "ali" frangiate della larghezza di poco meno di 15 m. Negli ascidi superiori queste "ali" sono ridotte a piccole nervature.
Il peristoma è appiattito e curvato verso l'interno dell'ascidio e su di esso sono presenti dei denti piccoli ma distinti.


=== Fiori ===
N. bicalcarata è una specie dioica, che produce delle infiorescenze dette pannocchie. Il peduncolo dell'infiorescenza maschile può essere lungo fino a 40 cm, mentre il rachide può raggiungere un metro di lunghezza; l'infiorescenza femminile generalmente raggiunge dimensioni minori.
I rami degli steli fiorali sono lunghi fino a 40 mm e portano fino a 15 fiori. I sepali sono obovati o lanceolati e lunghi fino a 4 mm.


== Carnivorosità ==
Le due spine presenti sotto l'opercolo di N. bicalcarata sono esclusive di questa specie e possiedono alcune delle più grandi ghiandole del nettare di tutto il regno delle piante. Lo scopo di queste strutture è stato dibattuto a lungo dai botanici. Frederick William Burbidge propose che servissero come deterrente per i mammiferi arboricoli come Tarsidi, Lorisidi e scimmie che rubano le prede dall'ascidio. In un articolo pubblicato nel 1982, Cliff Dodd fece delle ipotesi sulla funzione delle spine, ma non credeva che esse servissero per la cattura delle prede. Charles Clarke osservò che scimmie e Tarsidi rompono gli ascidi per nutrirsi da essi, piuttosto che utilizzare la loro apertura. Ad ogni modo, egli osservò anche che i mammiferi attaccavano gli ascidi di N. bicalcarata meno frequentemente di quelli di altre nepenthes, come per esempio N. rafflesiana. Le osservazioni di Clarke lo portarono a pensare che le spine probabilmente servono ad attirare gli insetti, che posandosi su di esse perdono l'equilibrio e cadono all'interno del fluido digestivo dell'ascidio, dove annegano e vengono digeriti dalla pianta.
Un sistema di cattura simile è utilizzato da N. lingulata, endemica dell'isola di Sumatra, che possiede una singola appendice filiforme posizionata sulla bocca dell'ascidio, ma sul peristoma e non sull'opercolo come in N. bicalcarata.


== Associazione con le formiche ==
N. bicalcarata ospita delle specie insolite di formiche che si annidano all'interno dei suoi viticci. Descritte come Camponotus schmitzi nel 1933, fanno parte del genere estremamente numeroso e diffuso delle formiche carpentiere.

Questa interazione esclusiva pianta-animale era già stata osservata nel 1880 da Burbidge. Nel 1904, Odoardo Beccari ipotizzò che le formiche si nutrissero degli insetti che si trovavano attorno alla pianta e che esse stesse potessero diventare delle prede. Nel 1990, B. Hölldobler e E.O. Wilson proposero che N. bicalcarata e C. schmitzi formassero un'associazione mutualistica. Fino ad allora comunque non esisteva nessuna osservazione sperimentale che supportasse questa teoria. Una serie di osservazioni ed esperimenti condotti nel Brunei da Charles Clarke nel 1992 e nel 1998 e da Clarke e Kitching nel 1993 e 1995 supportarono fortemente l'ipotesi del mutualismo, collocando N. bicalcarata tra le piante mirmecofile.
Le formiche si cibano scendendo verso il fluido dell'ascidio e catturando gli artropodi predati dalla pianta. Esse sembrano ignorare gli insetti più piccoli e predano solo quelli di una certa dimensione. Il trasporto del cibo dal liquido dell'ascidio al suo peristoma può durare fino a 12 ore. I contenuti degli ascidi vengono quindi controllati, in modo che la materia organica non si accumuli e non vada in putrefazione. Se ciò avvenisse, porterebbe alla morte dei simbionti delle nepenthes (da cui la pianta trae beneficio) e talvolta anche dell'ascidio stesso.
Ricerche condotte da Dennis e Marlis Merbach hanno dimostrato che C. schmitzi protegge N. bicalcarata dalla distruzione degli ascidi da parte dei coleotteri curculionidi del genere Alcidodes.
Le formiche sembrano preferire gli ascidi superiori e raramente colonizzano quelli inferiori. Probabilmente ciò è dovuto al fatto che le trappole terrestri vengono periodicamente sommerse dall'acqua durante i temporali e l'allagamento dei nidi porterebbe alla morte di uova, larve e pupe
Le C. schmitzi nidificano solamente all'interno dei viticci di N. bicalcarata e raramente si trovano su altre piante. Questa specie è completamente dipendente dalla nepenthes, sia per il cibo, sia per la riproduzione. N. bicalcarata, invece, è in grado di sopravvivere e riprodursi anche senza la presenza delle formiche; si tratta quindi di mutualismo facoltativo. Nonostante ciò, sono poche le piante non colonizzate che superano i 2 metri di altezza.
John Thompson ipotizza che N. bicalcarata potrebbe essere l'unica specie di pianta che ottiene i nutrienti sia mediante la cattura degli insetti, sia ospitando le formiche.


== Distribuzione e habitat ==

N. bicalcarata è endemica del Borneo. È molto comune nelle torbiere sommerse della costa occidentale dell'isola, tra Sarawak, Sabah, Kalimantan e Brunei. Spesso cresce all'ombra della Ditterocarpacea Shorea albida.
Gli esemplari che crescono nelle torbiere indisturbate, dove i raggi del sole sono diffusi e dove prevale un'alta umidità raggiungono le dimensioni più grandi.
N. bicalcarata presenta un sistema radicale poco profondo, che penetra solo nella parte più superficiale della torba e della lettiera di foglie, fino ad una profondità di circa 25 cm. Al di sotto il substrato è reso tossico dall'alta concentrazione di tannini ed alcaloidi.
N. bicalcarata generalmente vive al di sotto dei 300 m di altitudine, sebbene H. Hallier nel 1894 trovò degli esemplari che crescevano tra i 700 ed i 950 m s.l.m.


== Ibridi naturali ==

Sono stati riscontrati i seguenti ibridi naturali di N. bicalcarata:
N. ampullaria × N. bicalcarata
(N. ampullaria × N. gracilis) × N. bicalcarata [=N. × trichocarpa × N. bicalcarata]
N. bicalcarata × N. gracilis [=N. × cantleyi]
N. bicalcarata × N. mirabilis var. echinostoma
N. bicalcarata × N. rafflesiana
 ? (N. bicalcarata × N. rafflesiana) × N. mirabilis var. echinostoma
Nessuno di questi ibridi è colonizzato da C. schmitzi.
N. ampullaria × N. bicalcarata
Poiché N. ampullaria e N. bicalcarata sono spesso simpatriche in natura, non deve sorprendere il fatto che esse occasionalmente si ibridino. In Brunei sono noti diversi esemplari di questo ibrido naturale, che è stato riconosciuto per la prima volta da Mitsuru Hotta nel 1966.
Gli ascidi possiedono le spine caratteristiche di N. bicalcarata, anche se sono di taglia fortemente ridotta. La bocca dell'ascidio è circolare e l'opercolo è ovale. Questo ibrido per certi versi è simile a N. × hookeriana, ma a differenza di questo, presenta le spine sulla parte inferiore dell'opercolo ed un ascidio superiore più globoso e con un opercolo più piccolo.
Gli ascidi qerei di N. ampullaria × N. bicalcarata sono dominati generalmente dalle caratteristiche di N. ampullaria. Sono spesso molto piccoli ed incapaci di funzionare in modo normale.
(N. ampullaria × N. gracilis) × N. bicalcarata
Rob Cantley scoprì questo raro ibrido nelle foreste di pianura del Brunei. Produce piccoli ascidi macchiettati, con spine di dimensioni ridotte poste sotto l'opercolo. La pianta ha un aspetto intermedio tra N. × trichocarpa e N. bicalcarata.
N. bicalcarata × N. gracilis
Questo ibrido è stato chiamato N. × cantleyi da Rob Cantley. La morfologia dell'ascidio ricorda molto da vicino N. bicalcarata, sebbene il peristoma sia più simile a quello di N. gracilis. Le spine caratteristiche di N. bicalcarata sono fortemente ridotte e sono presenti solo come piccoli rigonfiamenti. La pianta somiglia a N. gracilis, con lo stelo che si accresce lungo il substrato. Cresce in aree sabbiose e aperte. Il fluido dell'ascidio non è fortemente acido come quello di N. gracilis, in cui sono stati misurati valori di pH di 1,82.
N. bicalcarata × N. mirabilis var. echinostoma
Questo ibrido naturale è raro e si trova solo nel Brunei. È molto simile nell'aspetto a N. bicalcarata, dalla quale differisce per la presenza di spine più corte e di un peristoma più largo. Diversamente da N. bicalcarata, vive in aree aperte in substrati sabbiosi.
N. bicalcarata × N. rafflesiana
Questo ibrido relativamente raro ha una forma intermedia tra quelle delle specie parentali.
(N. bicalcarata × N. rafflesiana) × N. mirabilis var. echinostoma
Charles Clarke descrisse un'unica pianta con caratteristiche intermedie tra N. bicalcarata, N. rafflesiana e N. mirabilis var. echinostoma. Si tratta probabilmente di un ibrido complesso, sebbene questo non possa essere provato mediante test genetici.


== Coltivazione e cultivar ==
N. bicalcarata può essere coltivata come le altre specie del genere Nepenthes, sebbene richieda ambienti relativamente caldi ed umidi. In condizioni ottimali, questa pianta può crescere abbastanza velocemente per una nepenthes, raggiungendo grandi dimensioni in tempi relativamente rapidi.
N. bicalcarata è stata incrociata artificialmente con N. hirsuta. Una cultivar dagli ascidi particolarmente resistenti di questo ibrido è stato chiamato Nepenthes 'Hortulanus Otten', in onore di Karel Otten, il primo curatore del Giardino Botanico di Gand, in Belgio
Una cultivar dell'ibrido artificiale N. bicalcarata × N. × dyeriana è stato registrato nel 1988 sotto il nome di Nepenthes 'Nina Dodd', dal nome di una parente di Cliff Dodd, che ha creato l'ibrido.
Due ulteriori cultivar di ibridi artificiali sono Nepenthes 'Bella' ((N. ampullaria × N. bicalcarata) × N. truncata) e Nepenthes 'Rapa' (N. ampullaria × N. bicalcarata). Comunque entrambi questi nomi non sono stati registrati, poiché sono stati pubblicati senza una descrizione.


== Note ==


== Bibliografia ==
(EN) C.M. Clarke, Nepenthes of Borneo, Kota Kinabalu, Natural History Publications (Borneo), 1997, p. 207, ISBN 983-812-057-X.
(EN) B.H Danser, Nepenthes Rajah, in The Nepenthaceae of the Netherlands Indies, Buitenzorg, Bulletin de Jardin de Botanique, 1928, pp. 249–438.


== Voci correlate ==
Pianta carnivora
Piante mirmecofile


== Altri progetti ==

 Wikimedia Commons contiene immagini o altri file su Nepenthes bicalcarata
 Wikispecies contiene informazioni su Nepenthes bicalcarata


== Collegamenti esterni ==
Nepenthes bicalcarata IPNI Database
Nepenthes bicalcarata GRIN Database