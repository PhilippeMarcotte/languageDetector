Terrore dagli abissi è il diciannovesimo libro della serie horror per ragazzi Piccoli brividi, scritta da R. L. Stine. Il titolo originale dell'opera è Deep Trouble.


== Trama ==
Billy e sua sorella Sheena sono in visita allo zio, il Dr. Deep, su una minuscola isola dei Caraibi. Mentre nuota vicino alla barriera corallina, Billy viene attaccato da una piovra mostruosa, ma fortunatamente sopravvive. Tuttavia, Sheena, il Dr. Deep e Alexander (l assistente del Dr.Deep) non gli credono, quando racconta loro dell'attacco. Più tardi, Billy sente il Dr. Deep parlare con alcuni lavoratori dello zoo locale, ai quali i pescatori hanno raccontato di aver visto una sirena con i capelli biondi e la coda verde; vogliono che il Dr. Deep la catturi, in modo che possa essere esposta nello zoo. Il giorno dopo, Billy decide di andare a cercare questa creatura, ma viene quasi ucciso da uno squalo martello; la bestia viene messa in fuga, però, proprio dalla sirena. Il Dr. Deep cattura quest'ultima con una rete, e la pone in una vasca, con grande dispiacere suo e di Billy. Durante la notte un gruppo di uomini si indroduce sulla barca, per rapire la sirena; si scopre così che Alexander li ha aiutati, in cambio di un'alta somma di denaro. Gli uomini rinchiudono Billy, Sheena e il Dr. Deep nella vasca della sirena, e la buttano in mare per ucciderli; in quel momento intervengono un branco di sirene che li salvano, dopodiché inseguono gli uomini con la sirena rapita e, dopo un duro scontro, hanno la meglio. Il giorno dopo arrivano i lavoratori dello zoo, ma il Dr. Deep decide di mentire, sostenendo che non esistono le sirene.
Con l'eccezione delle apparizioni dei mostri marini, questo libro non può considerarsi di paura. Il racconto è stato anche rivisitato nel fumetto inglese Goosebumps Graphix Terror Trips.


== L'episodio TV ==
Nella serie TV Piccoli brividi è presente la trasposizione di questo libro, tuttavia con sostanziali differenze; ad esempio, il ruolo di protagonista si sposta da Billy a Sheena, e la trama è per la maggior parte presa da Terrore dagli abissi n.2, visto che la storia di questo primo libro non era considerata abbastanza spaventosa.


== Edizioni ==
R. L. Stine, Terrore dagli Abissi, traduzione di Alessandra Padoan, collana Piccoli brividi, Arnoldo Mondadori Editore, 1996, pp. 127, ISBN 88-04-41366-2.