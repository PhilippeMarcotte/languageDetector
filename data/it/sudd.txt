Il Sudd (dall'arabo سد, sad, «barriera») è una vasta regione paludosa formata dal Nilo Bianco nel Sudan del Sud.
Questa regione costituisce l'ecoregione di prateria inondabile denominata prateria inondabile del Sahara, definita dal WWF (codice ecoregione: AT0905). Forma, assieme alle ecoregioni della savana inondabile del delta interno del Niger-Bani e della savana inondabile del lago Ciad, la regione denominata praterie e savane inondabili del Sudd-Sahel, inclusa nella lista Global 200.


== Territorio ==
Nel Sudd, l'acqua scorre attraverso molteplici canali collegati la cui disposizione varia di anno in anno.
Nella palude vi sono tre corsi d'acqua principali: il Bahr el-Zaraf («fiume delle giraffe»), il Bahr al-Ghazal («fiume delle gazzelle») e il Bahr el-Jabal («fiume delle montagne»), il ramo principale del fiume Nilo Bianco. I primi esploratori, alla ricerca delle sorgenti del fiume Nilo, trovarono enormi difficoltà per attraversare questa regione.
L'estensione di terreno inondato è variabile; durante la stagione delle piogge può superare i 130.000 chilometri quadrati.


== Flora ==
Nelle acque poco profonde crescono fitti cespugli di papiro. A volte, la vegetazione è talmente fitta da formare isole temporanee.


== Fauna ==
Questa regione paludosa funge da punto di sosta per molti uccelli migratori. Ospita le maggiori popolazioni di antilopi di tutta l'Africa, così come varie specie di uccelli, come il becco a scarpa (Balaeniceps rex). Coccodrilli e ippopotami frequentano le zone inondate.
Il lichi del Nilo (Kobus megaceros), in pericolo di estinzione, è endemico di questa regione.


== Conservazione ==
Vulnerabile. La guerra civile e la costruzione del canale di Jonglei, che costituisce come una barriera per la fauna, sono le principali minacce.


=== Il canale di Jonglei ===
A causa della grande estensione delle paludi e del clima caldo, la maggior parte delle acque trasportate dagli affluenti occidentali (il sistema del Bahr el Ghazal) va persa per colpa dell'evaporazione. Agli inizi del XX secolo venne proposta la costruzione di un canale che aggirasse da est le paludi in modo da riuscire a sfruttare queste acque.
Il governo del Sudan - paese al quale un tempo apparteneva la regione - iniziò a prendere in esame il progetto del canale di Jonglei nel 1946. Tra il 1954 e il 1959 il progetto venne sviluppato, ma la costruzione ebbe inizio solamente nel 1978, tra i molti ostacoli dovuti all'instabilità politica del Sudan; quando, nel 1984, l'Esercito di Liberazione del Popolo del Sudan interruppe i lavori, erano già stati scavati 240 dei 360 chilometri complessivi.
È stato stimato che il canale potrebbe trasportare 4800 milioni di metri cubi di acqua all'anno, ma a causa dei complessi aspetti sociali e ambientali della regione questa quantità verrebbe notevolmente ridotta.


=== Protezione ===
Nella regione vi sono tre riserve di caccia: quelle del isola di Zeraf, di Shambe e di Mongalla. Due parchi nazionali, Boma e Badingilo, possiedono una parte del loro territorio in questa regione. Tuttavia, a causa della guerra civile, la protezione che offrono è pari a zero.


== Note ==


== Voci correlate ==
Lista delle ecoregioni terrestri


== Altri progetti ==

 Wikimedia Commons contiene immagini o altri file su Sudd


== Collegamenti esterni ==
Il Sudd in Google Map, maps.google.com.
Saharan flooded grasslands (National Geographic), nationalgeographic.com.