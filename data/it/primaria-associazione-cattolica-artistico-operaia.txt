La Primaria associazione cattolica artistico - operaia creata come Primaria associazione cattolica artistico-operaia di carità reciproca è una aggregazione ecclesiale fondata il 23 agosto 1871 con lo scopo di esercitare il mutuo soccorso e di promuovere e mantenere la fede cattolica, apostolica e romana negli operai.


== Storia ==
Modellata sulle università di arti e mestieri, sorte nel lontano Medioevo con il duplice scopo di formare alla pietà cristiana gli artisti e gli operai e di tutelare i loro interessi di categoria, la « Primaria associazione cattolica artistica ed operaia di carità reciproca » deve la sua fondazione alla esplicita volontà di Papa Pio IX ed all'iniziativa di monsignor Domenico Maria Jacobini  (poi cardinale e vicario generate di Sua Santità per la città di Roma) il quale, gettatene nel 1871 le basi, con l'aiuto del marchese Girolamo Cavalletti, del cav. Basile Bonanni e dello scultore Cesare Aureli, ne ottenne in seguito la erezione Canonica con decreto del 23 agosto dello stesso anno, a firma del cardinale Costantino Patrizi, vicario generale del Papa.
Scorrendo il primo statuto dell'associazione e riflettendo sul motto che la contraddistingue: « Concordes in Christo, mutuam charitatem exhibent » si osserva facilmente come la carità reciproca, la mutua comprensione ed una cristiana solidarietà fossero gli obiettivi a cui i soci, suddivisi in 306 arti, mestieri ed industrie, erano invitati ad informare la loro vita associativa. Altro scopo primario dell'associazione fu l'unità di interessi tra lavoratori e datori di lavoro.
L'Associazione non si occupava direttamente delle questioni economiche, quali il livello dei salari e le condizioni di vendita dei prodotti, ma cercava di farlo per via indiretta, facilitando amichevoli rapporti fra il padrone e l'operaio e predisponendo così entrambi ad una più caritatevole interpretazione delle proprie ragioni e ad un più giusto apprezzamento dei rispettivi bisogni.
II prestigio dell'«Artistico-Operaia» fu, nei primi decenni di vita, notevolissimo non solo perché tale Associazione costituì, con e sue scuole di arti e mestieri, il primo esempio delle rinnovate corporazioni cristiane, ma anche perché essa, per prima, tentò di arginare l'avanzata dei principi anarchici nel mondo operaio.
Per rendersi, poi, conto della sua vitalità, basterà scorrere l'elenco delle più significative iniziative, intraprese dall'Artistico-Operaia sia nei primi decenni di vita come nei tempi successivi, fino ai nostri giorni.
Dalle scuole serali artigiane, ideate ed attuate fin dal 1873 e nelle quali si formarono migliaia e migliaia di artigiani romani, ai successivi corsi liberi del ramo artistico (ornato, figura, architettura), ai corsi per il settore industriale (nel 1916), alla Scuola d'arte della vetrata (nel 1921) ed alla sezione di arte cristiana (nel 1927) le quali, nel progetto dell'ideatore prof. Biagio Biagetti, avrebbero dovuto rappresentare i primi raggruppamenti di una costituenda Università dell'arte cristiana, alla costituzione, per iniziativa dei soci scultore Aurelio Mistruzzi e pittore Corrado Mezzana, della sezione dell'artigianato femminile e del centro nazionale dell'artigianato e tanto altro ancora.


== Patrocinio ==
Essa è posta sotto il patrocinio di Maria Santissima Immacolata, di San Giuseppe e di San Luca.


== Sede ==
La sede dell'associazione si trova in Piazza San Callisto 16, in Roma.


== Note ==


== Bibliografia ==
Statuto Primaria Associazione Cattolica Artistico - Operaia, Roma 1978
Discorso e radiomessaggio di Sua Santità PIO XII - Libreria Editrice Vaticana
Discorso del Santo Padre Giovanni XXIII, 19 Marzo 1961 - Libreria Editrice Vaticana
Biografia Jacobini, Domenico Maria - Treccani


== Collegamenti esterni ==
Sito web