Un ciarlatano o imbonitore è una persona che esercita pratiche da guaritore, o si approfitta in modo simile della buona fede delle persone, allo scopo di ottenere denaro o altri vantaggi grazie a false promesse.


== Origine del termine ==
È parola italiana fatta derivare dal termine "cerretano", incrociato con "ciarlare" che si è diffusa poi in altre lingue come ad esempio nella lingua francese nella quale troviamo la parola charlatan.


== Utilizzo del termine ==
Nell'uso, viene fatta una sottile differenza tra il ciarlatano e persone che sfruttano in altro modo la buona fede delle loro vittime. Infatti, il ciarlatano è tipicamente un venditore. Egli non cerca di creare una relazione personale con le sue vittime, o di inscenare bufale elaborate impersonando un ruolo.
Piuttosto, la persona detta ciarlatano viene accusata di fare uso della pseudoscienza o di qualche altro mezzo falso allo scopo di ingannare le persone e vender loro finte medicine e beni o servizi simili, che non risponderanno a quanto promesso. La parola richiama alla mente l'immagine d'altri tempi del venditore di medicamenti, che lascia il villaggio nel momento in cui le persone che hanno comprato i suoi unguenti capiscono che questi non producono gli effetti pubblicizzati.


== Ciarlatani noti ==
Un famoso ciarlatano parigino fu Tabarin, che eresse un palco in Place Dauphine dal 1618 e le cui scenette e farse, riprese dalla commedia dell'arte, ispirarono Molière.
Più di recente, in Italia, un caso noto è quello di Vanna Marchi, che si presentava per l'appunto come venditrice.


== In Italia ==
In Italia la professione del ciarlatano è espressamente vietata dal Testo unico delle leggi di pubblica sicurezza (TULPS) del 1931.


== Note ==


== Bibliografia ==
David Gentilcore, Medical Charlatanism in Early Modern Italy, Oxford, Oxford University Press, 2006


== Voci correlate ==
Pseudoscienza
Bufala (burla)
Testo unico delle leggi di pubblica sicurezza
Ciarlataneria e medicina
The Company of Undertakers


== Altri progetti ==

 Wikiquote contiene citazioni di o su ciarlatano
 Wikizionario contiene il lemma di dizionario «ciarlatano»
 Wikimedia Commons contiene immagini o altri file su ciarlatano