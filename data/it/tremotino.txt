Tremotino è il protagonista di una fiaba originariamente apparsa in Germania (dove il personaggio è chiamato Rumpelstilzchen). La fiaba fu raccolta dai Fratelli Grimm, che la pubblicarono per la prima volta nell'edizione del 1812 delle Fiabe del focolare. Fu successivamente riveduta fino alla versione definitiva pubblicata nel 1857.


== Varianti ==
Storie simili appaiono in molte altre culture: Tom Tit Tot in Inghilterra (da Favole Inglesi di Joseph Jacobs), Whuppity Stoorie in Scozia (da Filastrocche popolari scozzesi di Robert Chambers), Päronskaft in Svezia, Joaidane جعيدان in Arabia (il chiacchierone), Khlamushka (cacciatore) in Russia, Martinko Klingáč in Slovacchia, Ruidoquedito (rumorino) in Sudamerica, Utz Li Gutz Li עוץ לי גוץ לי in Israele, Pancimanci in Ungheria (da A Csodafurulya di Kolozsvari Grandpierre Emil) e Cvilidreta (urlatore) in Croazia.


== Trama ==
A un mugnaio con una bellissima figlia capitò un giorno di parlare con il re e, per darsi delle arie, gli raccontò, mentendo, che sua figlia sapeva trasformare la paglia in fili d'oro. Incuriosito, il re ordinò di portarla da lui. Questo la fece entrare in una stanza piena di paglia, e le ordinò di trasformarla in oro entro il giorno seguente, altrimenti sarebbe stata punita con la morte. La ragazza, non sapendo come fare, era disperata; quando, a un tratto, la porticina della soffitta si aprì e ne scese un nano che le chiese come mai fosse così triste. La bellissima figlia gli raccontò tutto, ed egli le chiese che cosa gli avrebbe dato in cambio d'aiuto. La fanciulla gli diede la sua collana e l'omino accettò e si mise al lavoro. Alla mattina il re vedendo tutta la paglia trasformata in fili d'oro, decise di portare la ragazza in una stanza più grande. L'ometto ritornò e questa volta la ragazza gli regalò il suo anello. Il giorno successivo il re, non ancora soddisfatto, la rinchiuse in una stanza ancora più grande, ma questa volta la giovane non sapeva che cosa dare in cambio al nano, così lui le chiese il suo primogenito. La ragazza disperata accettò, sperando che il nano si sarebbe dimenticato del patto. Infine il re la sposò e nacque un bambino. Il nano, che non aveva dimenticato il patto, impietosito dai pianti della regina, le diede tre giorni per scoprire il suo nome, in cambio del primogenito. Ella le provò tutte, mandò a cercare i nomi più strani ma nessuno era quello giusto. Poi l'ultimo giorno, un messo che aveva mandato in giro le disse che, su tra le montagne, aveva visto un piccolo nano che saltava intorno al fuoco cantando:
”Oggi fo il pane, la birra domani, e il meglio per me è aver per domani il figlio del re. Nessun lo sa, e questo è il sopraffino, Ch'io porto il nome di Tremotino!".
Così alla fine del terzo giorno, la fanciulla chiese al nano se Tremotino fosse il suo nome, e lui, nell'edizione del 1812 dei racconti dei fratelli Grimm, sconvolto "scappò con rabbia, e non tornò più". Il finale è stato rivisto in un'edizione definitiva del 1857 con un finale più raccapricciante in cui Tremotino "nella sua rabbia spinse a fondo nella terra il piede destro che affondò fino alla cintola, poi nella sua collera afferrò il piede sinistro con entrambe le mani e si spezzò in due". Altre versioni vedono Tremotino infilare il piede destro a fondo nel terreno e creare un abisso dove cade dentro, per non essere visto. Nella versione orale originariamente raccolta dai fratelli Grimm, Tremotino vola fuori dalla finestra su un mestolo da cucina (Heidi Anne Heiner).


== Origine del nome ==
Il nome Rumpelstilzchen in tedesco significa letteralmente "penetto rumoroso". Un rumpelstilt o rumpelstilz era il nome di una sorta di goblin, detto anche pophart o poppart che fa rumore sbattendo paletti o raspando su assi di legno. Il significato è simile a rumpelgeist ("fantasma rumoroso") o poltergeist, malvagio spirito che fa fracasso e sposta oggetti domestici. (Altri concetti correlati sono mummarts o boggarts e hobs che sono spiriti domestici malvagi che si celano alla vista.)
Il più vecchio riferimento noto a Rumpelstiltschen si trova nel Johann Fischart's Geschichtklitterung, o Gargantua di Johann Fischart del 1577 (un libero adattamento del Gargantua et Pantagruel di Rabelais) in cui si fa riferimento a un "divertimento" per bambini chiamato "Rumpele stilt o Poppart".
Un altro racconto parla di una fanciulla intrappolata a causa delle false dichiarazioni intorno alla sua capacità di filatrice: Le tre filatrici. Tuttavia, le tre donne che aiutano la fanciulla non le chiedono in cambio il suo primo figlio, ma di essere invitate al suo matrimonio dicendo che esse sono sue parenti. Ella accetta di buon grado questa più ragionevole richiesta cosicché viene sollevata dal suo compito quando le donne dicono al re che il loro brutto aspetto è dovuto alla loro lunga attività di filatrici. In una variante italiana, la fanciulla deve scoprire i nomi delle tre donne, come con Tremotino, ma non per la stessa ragione: ella deve usare i loro nomi per poterle invitare e lei li ha dimenticati.


== Presenza nell'arte e nella letteratura ==
In letteratura, il libro di Vivian Vande Velde Il problema Rumpelstiltskin presenta una serie di versioni alternative del racconto nel tentativo umoristico di svelare delle falle narrative nella storia.
Il personaggio di Tremotino compare anche come antagonista principale in Shrek e vissero felici e contenti. La sua voce inglese è di Walt Dohrn mentre quella italiana è di Francesco Vairano. Anche nella versione cinematografica della Dreamworks Tremotino appare come un infido folletto che si diverte a proporre transazioni magiche, che si possono annullare solo esaudendo le prescrizioni contenute in una clausola nascosta nel contratto, e in una di queste negoziazioni rimane coinvolto l'orco Shrek. Tremotino si aggira, accompagnato da una gigantesca oca bianca - uno dei personaggi più ricorrenti nelle fiabe dei fratelli Grimm - e il suo simbolo del potere è un'enorme lettera "R", che sta a indicare proprio "Rumpelstiltskin". Tremotino appare velocemente anche in Shrek Terzo, insieme ad altri antagonisti delle fiabe.
Il personaggio è citato anche nel thriller L'analista di John Katzenbach in cui l'assassino invia lettere di minaccia al protagonista firmandosi Rumpelstiltskin.
Questo personaggio compare anche nel racconto fantastico di Michael Gruber, Il figlio della strega, dove Tremotino è il nome del figlio della strega.
Tremotino compare anche come personaggio secondario nel film animato Cenerentola e gli 007 nani e nel suo sequel Biancaneve e gli 007 nani, dove, però, è alquanto stupido e manipolabile.
Rumpelstiltskin è anche il nome con cui L'uomo che cadde sulla Terra Thomas Jerome Newton si presenta al chimico Bryce nell'omonimo romanzo di Walter Tevis.
Il personaggio della fiaba è lo spunto per Rumpelstiltskin, un film horror del 1995 diretto da Mark Jones.
Tremotino viene citato anche nel romanzo 1984 di George Orwell.
Tremotino è uno dei personaggi principali della serie TV del 2011 C'era una volta. Dalla fiaba originale provengono la sua passione di stipulare accordi (spesso riguardanti "primogeniti"), nonché l'abilità di filare l'oro dalla paglia. Inoltre una delle tante vicende del personaggio corrisponde a quella della fiaba, sebbene egli si presenti da subito con il suo vero nome.


== Adattamenti ==


=== Cinema ===
Oro che incatena (Rumpelstiltskin) (1915), film di Raymond B. West.
Il potere magico (Rumpelstiltskin) (1987), film di David Irving con Amy Irving, Priscilla Pointer e Billy Barty.
Rumpelstiltskin (1995), film di Mark Jones.
Shrek terzo (Shrek the Third) (2007), film d'animazione di Raman Hui e Chris Miller.
Shrek e vissero felici e contenti (Shrek Forever After) (2010), film d'animazione di Mike Mitchell.
Avengers Grimm (2015), film di Jeremy M. Inman.


=== Televisione ===
Le grandi fiabe raccontate da Shirley Temple (Shirley Temple's Storybook) (1958), episodio di Daniel Petrie con Phyllis Love, John Raitt e Shaike Ophir.
Nel regno delle fiabe (Shelley Duvall's Faerie Tale Theatre) (1982), episodio di Emile Ardolino con Shelley Duvall, Ned Beatty e Hervé Villechaize.
Le fiabe son fantasia (Grimm Meisaku Gekijou) (1987), anime di Kazuyoshi Yokota e Fumio Kurokawa.
Star Trek: Deep Space Nine (1993), episodio di Robert Legato con Michael J. Anderson.
Simsalagrimm (Simsala Grimm) (1999), serie animata di Gary Blatchford, Chris Doyle e Jody Gannon.
Winx Club (2004), serie animata di Iginio Straffi.
Le più belle fiabe dei fratelli Grimm (Acht auf einen Streich) (2009), episodio di Ulrich König con Julie Engelbrecht, Kristian Kiehling e Robert Stadlober.
C'era una volta (Once Upon a Time) serie TV (2011), è interpretato da Robert Carlyle.


=== Audiolibri ===
Nel numero 20 della serie I Raccontastorie il personaggio appare con il nome di Praseidimio.


== Note ==


== Altri progetti ==

 Wikimedia Commons contiene immagini o altri file su Tremotino


== Collegamenti esterni ==
Testo della fiaba integrale in italiano, grimmstories.com.
Libera versione della traduzione dei "Racconti domestici" dei Fratelli Grimm in Progetto Gutenberg, gutenberg.org.
'Rumpelstiltzkin' dei Fratelli Grimm, rumpelstiltzkin.com.
'Tom Tit Tot: saggio sulla filosofia selvaggia nei racconti popolari' di Edward Clodd (1898), books.google.com.
Saggio Web sull'Origine di Rumpelstiltskin, fairytalechannel.org.