Achoerodus gouldii (Richardson, 1843) è un pesce di acqua salata appartenente alla famiglia Labridae.


== Distribuzione e habitat ==
È endemico del sud-ovest dell'Australia, e il suo habitat è costituito principalmente da zone con fondo roccioso, molto ricche di vegetazione acquatica e scogli. Può essere trovato fino a 65 m di profondità.


== Descrizione ==

Presenta un corpo appena compresso lateralmente, allungato ma non particolarmente alto, con la testa dal profilo appuntito. La colorazione è prevalentemente blu-grigiastra, piuttosto uniforme; le pinne sono ampie e la pinna caudale è parzialmente trasparente e non è biforcuta. La bocca è grande, con labbra molto spesse.

È una specie di dimensioni molto grandi, che raggiunge i 175 cm e vive fino a 70 anni. È il labride più longevo. Di solito i maschi sono più grandi delle femmine. Il dimorfismo sessuale non è marcato solo nelle dimensioni, ma anche nella colorazione, solitamente verde per le femmine e blu scura per i maschi adulti.


== Biologia ==


=== Alimentazione ===
Ha una dieta abbastanza varia, carnivora, che è composta sia da pesci ossei più piccoli che da varie specie di invertebrati marini come echinodermi, soprattutto stelle marine e ofiure, crostacei, in particolare granchi, e molluschi.


=== Riproduzione ===
È oviparo e la fecondazione è esterna. È quasi sicuramente ermafrodita, e cambia sesso da femmina a maschio intorno ai 35 anni, quando ha una lunghezza di circa 83 cm. Le uova vengono disperse nell'acqua e non ci sono cure verso di esse.


== Conservazione ==
Questa specie è classificata come "vulnerabile" (VU) dalla lista rossa IUCN perché, visto che cambia sesso relativamente tardi, la pesca sta riducendo il numero dei pesci più grossi, i maschi. Ultimamente, nell'ovest dell'Australia, la sua pesca è stata regolamentata per evitarne la cattura eccessiva.


== Note ==


== Altri progetti ==

 Wikimedia Commons contiene immagini o altri file su Achoerodus gouldii
 Wikispecies contiene informazioni su Achoerodus gouldii


== Collegamenti esterni ==
(EN) ITIS Standard Report Page: A. gouldii, in Integrated Taxonomic Information System. URL consultato il 12 marzo 2014.